Per poter valutare l’efficienza di un algoritmo è necessario analizzarlo, cioè quantificare le risorse che esso richiede per la sua esecuzione, senza che tale analisi sia influenzata da una specifica tecnologia che, inevitabilmente, col tempo diviene obsoleta. Per permettere questa analisi imparziale, esiste un modello teorico chiamato "***Random Access Machine***", o **modello *RAM***, che riflette l’organizzazione del [[Modello di calcolatore|calcolatore astratto]] precedentemente descritto indipendentemente dalle caratteristiche tecniche di uno specifico calcolatore reale.

La *Random Access Machine* è quindi una **macchina astratta**, la cui validità e potenza concettuale risiede nel fatto che non diventa obsoleta con il progredire della tecnologia. Il modello *RAM* ha le seguenti caratteristiche:
- presenta un singolo processore, che esegue le operazioni sequenzialmente, una dopo l’altra (non è, dunque, possibile eseguire più operazioni contemporaneamente);
- può svolgere un insieme di operazioni elementari (tra cui operazioni aritmetiche, letture, scritture, salti condizionati, ecc. ecc.), l’esecuzione di ciascuna delle quali richiede per definizione un tempo costante;
- esiste un limite alla dimensione di ogni valore memorizzato e al numero complessivo di valori utilizzati (il massimo valore rappresentabile in memoria non può superare 2 elevato alla dimensione della parola, ossia 32 o 64).