Il primo esempio di quella che potremmo definire “**automazione**” o “**programmazione**” risale all’800, con il cosiddetto **telaio di Jacquard**, che presentava schede perforate che permettevano di organizzare fili colorati per creare disegni sulle stoffe: alzando e abbassando gruppi di fili diversi, era possibile creare così immagini o pattern precisi.

Nel 1822, Charles **Babbage** progettò la ***difference engine***, che teoricamente avrebbe permesso di fare calcoli matematici automatizzati; questa, tuttavia, non fu realizzata per l’arretratezza della tecnologia dell’epoca. Nel 1848, poi, Ada **Lovelace** scrive il primo programma conosciuto per la macchina di Babbage. In seguito, negli anni a venire e con lo sviluppo di nuove tecnologie, si è riusciti a concretizzare i progetti di Babbage.

Negli anni della Seconda Guerra Mondiale, ci fu la necessità di automatizzare codifica e decodifica di messaggi di guerra: i nazisti, all’avanguardia, sfruttavano una ***enigma machine*** per codificare in maniera sicura e sempre diversa i propri messaggi. Per cercare di contrastare e superare i metodi nazisti, vengono creati i primi computer veri e propri (tra cui **ENIAC** e **COLOSSUS**), grossi circuiti logici formati da unità da collegare tra loro per realizzare il programma desiderato (per questo, vengono dette anche “**macchine a logica cablata**”).

In seguito, **Turing** e **von Neumann** introducono l’architettura del ***computer general purpose***, con lo scopo di automatizzare la riconfigurazione stessa dei vari collegamenti tra unità, e quindi delle loro funzioni, mediante **programmi**. Così, nel 1948, nasce il primo **computer a “programma memorizzato”**: vengono create, a tal proposito, istruzioni in codice binario che automatizzano la configurazione dei circuiti.

Dovendo, però, scrivere le istruzioni in codice binario di persona, il processo era molto difficile e lungo; si pensò, quindi, di attribuire a ogni funzione del codice una parola, in modo da ridurre i tempi: nasce l’***assembly***, nel **1949**, detto anche “linguaggio mnemonico”.

A partire dall’*assembly*, vengono ideati i primi linguaggi di alto livello, tra cui:
- **ForTran** (1957), abbreviazione di Formula Translator, e dedicato quindi alla programmazione numerica, si occupa dell’automazione e della traduzione di espressioni algebriche in sequenze di istruzioni, nonché della compilazione del programma nel suo complesso; 
- **LisP** (1959), abbreviazione di List Processor, dedicato alla programmazione simbolica e ai precursori dell’AI;
- **Basic** (1964), dedicato all’insegnamento della programmazione, con strutture di controllo costruite manualmente con comandi del tipo “if”e “goto” (utilizzati per spostare l’attenzione ad altre sezioni del codice, contribuivano tuttavia a rendere i programmi molto intricati, tanto da valere il soprannome di “spaghetti coding”); 
- **Pascal** (1970), per l’insegnamento della programmazione strutturata, con l’eliminazione del goto mediante l’introduzione di costrutti di controllo strutturati (if, for, while, etc.) questi programmi diventano più leggibili e strutturati;
- **SmallTalk** (1970), con cui nasce la programmazione ad oggetti, le finestre e gli IDE;
- **C** (1972), facile da compilare ed efficiente, venne usato per creare il sistema operativo Unix;
- **SQL** (1974), usato per definire le strutture dati e le operazioni del database.

Si passa poi a linguaggi più moderni, tra cui:
- **C++** e **Objective C** (1983), estensioni ad oggetti del C;
- **Perl** (1987), linguaggio di scripting utile per la manipolazione di testi e pagine web dinamiche;
- **Haskell** (1990), un linguaggio dedicato prevalentemente alla matematica;
- **Python** (1991), un linguaggio di scripting con un particolare focus sulla leggibilità e sulla facilità d’uso;
- **Java** (1995), linguaggio ad oggetti che introduce l’indipendenza dal processore mediante la Java Virtual Machine, che funge sostanzialmente da “processore simulato” e universalizza i programmi Java; viene usato principalmente per creare piccole applicazioni; 
- **PHP** (1995), linguaggio interpretato utile per creare pagine web dinamicamente sul server;
- **JavaScript** (1996), un linguaggio interpretato, utilizzato per eseguire codice nel browser del client; 
- **C#** (2000), un linguaggio ad oggetti;
- **Scala** e **Groovy** (2003), linguaggi compilati ma più facili di Java, che girano sulla Java Virtual Machine; 
- **Go** (2009), ideato da Google per gestire più facilmente programmi paralleli e concorrenti;
- **Swift** (2014), nato dall’Objective C e usato in Apple.